---
title: "Lezci Lezeckej akadémie v roku 2018"
date: 2018-10-11T18:17:05+02:00
draft: false 
slug: "climberstats"
layout: "single"
---

## Vanda Michalková 

Vanda je samostatná kapitola, o ktorej by sa tu dal napísať celý článok. Tu je aspoň zhrnutie najlepších výsledkov jej počínania na Európskej a Svetovej scéne.

* Európsky pohár juniorov IFSC

3.miesto Európsky pohár mládeže - Mníchov (GER) - lano

3.miesto Majstrovstvá Európy mládeže - Imst (AUT) - lano

3.miesto Európsky pohár mládeže - Soure (POR) - boulder

4.miesto Európsky pohár mládeže - Voiron (FRA) - lano

8.miesto Európsky pohár mládeže - Delft (NED) - boulder

* Majstrovstvá sveta Innsbruck - 35.miesto
* Majstrovstvá sveta mládeže Moskva - 15.miesto v lezení na obtiažnosť (lead)
* Majstrovstá európy mládeže Imst - 3.miesto v lezení na obtiažnosť (Lead)

### Skalné úspechy a prelezy

Pomedzi úspešné vyššie spomenuté pretekárske podujatia, naši zverenci stíhali preliezať aj pekné cesty ako na domácich tak na zahraničných skalách. Obliezali skaly po celej Európe a ku koncu pretekárskej sezóny si väčšina členov pevného jadra repre lezeckej akadémie dopriala spoločný výjazd do francúzskeho lezeckého raja – Fountainebleau . Svoje doterajšie maximá si posunuli viacerí z nich.

Vanda Michalková (15) nezaháľala ani na skalách a zopakovala ako svoje osobné tak aj celoslovenské ženské maximum cestou „Pata negra“ 8c (11-) Rodellar Španielsko. Ďalšími úspechmi sú nepochybne cesty v obtiažnosti 8b+/8b a to: Slow food 8b+ (Céüse Francúzsko), La tripa de conejo 8b+ (Rodellar Španielsko), Géminis 8b+ (Rodellar Španielsko), Nio de Chut II 8b (Santa Lynia Španielsko) a Santa Lynia 8b (Santa Lynia Španielsko). Prvým pokusom teda spôsobom OS/Flash Vanda poslala napríklad cestu Angi Orangi ext. 8a OS, Donkey Kong Junior 8a+ (flash), Wings for life 8a+ (flash). To všetko na jednom výjazde v Leonidio v Grécku. Už teraz sa nevieme dočkať, čo nám rok 2019 v jej podaní prinesie. Len tak ďalej, Vandi!

## Pavel Kratochvíl 
Pavel (18) okrem podávania veľmi stabilných a pekných výkonov v Slovenskom pohári stihol náš multitalentovaný „allrounder“ urobiť pár pekných výkonov ako na skalách, tak aj v Tatrách. V Harmanci vyliezol cestu „Kanibal“ 8c a v Baile Herculane cestu „Rusty nail“ 8b+. Na bouldroch to bol prelez „Octopussy“ 8A (Magic Wood) a vo Vysokých Tatrách cesty „Chamomilla“ 9- a „Akoriabe“ 8+ obe na Ostrve. Svoju lezeckú univerzálnosť sa chystá rozšíriť už túto zimu a to o drsné zimné lezenie. Sme zvedaví na jeho pocity.. (:

## Tristán Sýkora 
Tristán (12) ako jeden z najväčších lezeckých talentov slovenskej lezeckej scény taktiež nezaháľal na vavrínoch. Okrem napínavého boja v Slovenskom pohári o celkové prvenstvo, ktoré nakoniec dopadlo úspešne, poriadne doslova „drtil“ aj na skalách. Svoje minuloročné maximum si obhájil cestami „Gracias Fina“ (Rodellar), „Cats“ (Baine Herculane) v obtiažnosti 8a! (obe poslal na druhý pokus!). V španielskom Rodellari sa mu podarilo preliezť taktiež hodnotnú cestu „El Delfin“ v obt. 7c+ taktiež na druhý pokus. 

## Lujza Michalková
 Lujza (12) - jablko nepadá ďaleko od už padnutého jablka... mladšie vydanie svojej úspešnej staršej sestry ide vo veľmi dobrých šľapajach. V tomto roku sa jej podarilo posunúť svoje osobné maximum prelezením cesty „Samsara“ v obtiažnosti 8a! v Mišej Peči. V jej veku sa jedná o veľký úspech! 

## Jakub Fábric 
Jakub (15) si taktiež tento rok poriadne zamakal, popri výdatnej pretekárskej sezóne sa mu podarilo na skalách potvrdiť svoje doterajšie maximum cestami „VR6“ a „Hobit“ v obtiažnosti 7c v Slovinskom Ospe. Taktiež zavítal do francúzskeho Fontainebleau, kde sa mu podarilo posunúť svoje bouldrové maximum na obtiažnosť 7B+ a to bouldrami „Lévitation – ralloye“ a „Carnage“. Nepochybujeme že je len otázkou krátkeho času, kedy to pomyselné a vysnené 8a padne! 