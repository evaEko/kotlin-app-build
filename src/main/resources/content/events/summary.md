---
title: "Lezecká akadémia v roku 2018"
date: 2018-10-11T18:17:05+02:00
draft: false 
slug: "summary"
layout: "single"
---
# Lezecká akadémia v roku 2018

Ako na každý záver roka, aj v tomto vám prinášame malú rekapituláciu a pripomenutie si najväčších highlight-ov a úspechov nášho klubu a jeho zverencov.

Rok 2018 bol pre Lezeckú Akadémiu o niečo významnejším ako tie minulé. 
Oslávili sme 10.výročie úspešného fungovania, na čo sme patrične ako dlhodobo najúspešnejší mládežnícky lezecký klub na Slovensku hrdí. Za  prvých 10 rokov sme vychovali niekoľkonásobných majstrov Slovenska, majsterku Európy, pretekárov svetových formátov ale aj  horolezcov a športových skalných lezcov posúvajúcich ako aj svoje, tak aj historické hranice Slovenského lezenia. Našich zverencov tvoria úplný hobby lezci, ktorí si budujú vzťah k športu až po majstrov svojho remesla pre ktorých lezenie nie je len športom ale aj životným štýlom.    

Lezeckú sezónu 2018 môžeme z hľadiska úspechov považovať opäť za veľmi vydarenú. Väčšinu úspechov dosahovali už z pravidla naše stálice pravidelne umiestňujúce sa na pódiách slovenských a zahraničných pretekov a zároveň podávajúce výborné výkony na skalách a v horách. Sme ale radi, že do ďalšej sezóny ukázali svoj potenciál aj nové tváre, od ktorých môžeme veľa očakávať. Cez viacero kôl slovenského pohára, až po Majstrovstvá Európy mládeže a juniorov (IMST AUT) a Majstrovstiev sveta  (Innsbruck AUS), od ľadových cencúľov až po letné lezecké kempy na Zochovej chate, v Belej a na Kaľamárke. Od tatranských platňových žúl a morálových odlezov až po slnečné španielske skaly a výkony, nad ktorými sa nám, „lezeckým pozemšťanom“ len ústa otvárajú… 

To všetko a omnoho viac naši zverenci v roku 2018 postíhali! 
Ak ťa zaujal tento úvodný nástrel, nepochybne čítaj ďalej!

# Pretekárske prostredie 
Začnime zostra a to súťažne, kde ako už býva (na našu veľkú radosť) zvykom, Lezecká Akadémia žala úspechy všade tam, kde sa jej zverenci ukázali! Vydreté hodiny a počúvanie trénerov prináša svoju úrodnú pôdu. Naše repre stálice ako Lujza Michálková (menšie ale pomaly už o nič slabšie vydanie veľkej sestry Vandy ) Sofia Ďurková, Maťka Buršíková, Lea Slobodová, minuloročno-objavený talent Katka Hollá, dopĺňajú nové aj staronové talenty s veľkým potenciálom Hanka Kraslanová, Nina Habaníková, Halina Švastová, Zuzana Ličáková a Simona Janíčková. U chalanov to bol už klasicky výborné podávajúce výkony Tristana Sýkora, ktorý v slovenskom pohári zviedol veľmi napínavý boj o celkové prvenstvo s (takmer) neskrotným bojovníkom Andrejom Buzašim, ktorý vyvrcholil v poslednom preteku Slovenského pohára. Ďalej to bol Viktor Kotuliak a Filip Hromada obaja pretekajúci už v mužských kategóriách a naopak Timotej Začka a Michal Ivanič, ktorí úspešne reprezentovali v U12. U tých najstarších to bola naša veľká „allroundová“ stálica Pavel Kratochvíl, ktorého lezecká variabilita rastie čím ďalej tým viac. Nemôžme zabudnúť ani na Jakuba Fábrica, ktorý sa v mužskej konkurencií presadzuje viac ako na úrovni a taktiež sme veľmi zvedavý, kam to až dokáže potiahnuť. 

A na záver samozrejme to najlepšie. Najväčšiu radosť nám stále robí naša korunná princezná Vanda Michalková ktorá opäť nezaháľala u kaderníčok a v obchodných centrách, ale trhala ako umelé tak prírodné chyty po celej Európe.

* [Čísla a fakty](/sk/events/tables)
* [Úspechy lezcov](/sk/events/climberstats)
* [Naše sústredenia](/sk/events/camps)

Na záver by sme radi poďakovali mestu Modra, spoločnosti Eurokim a YakRysy za podporu, ďalej všetkým našim deťom, rodičom, podporovateľom a darcom 2% z daní a v neposlednom rade trénerom a inštruktorom, bez ktorých by celý tento kolobeh nebol funkčnou jednotkou. 

Hor sa do roku 2019, nech je minimálne tak úspešným ako ten minulý! :-)


{{< figure link="../../../img/summary_11.png" >}}

Text: Patrik Čurila a Andrea Čepcová

Foto: Michal Buzaši, archív Lezeckej Akadémie a našich lezcov




